# Surdegsbröd

Av Jon Olsson - Version 0.3

# Utrustning

1. Köksvåg - ett måste, det går inte att fuska med decilitermått och
   annat när du ska baka bröd om du vill ha bra och konsekventa resultat.
2. Plastbackar som är godkända att förvara livsmedel i - finns t.ex. på Clas
   Ohlson
3. Jäskorgar - gärna klädda med tyg inuti
4. Rakblad - för att skära degen innan gräddning
5. En gjutjärnspanna med lock som tål att användas i ugn

## Starta en surdegsstarter

1. Köp bra mjöl - ekologiskt och stenmalet är det som gäller. Ett grovt och
   ett vanligt vetemjöl. Exempel på grova mjöler är råg- eller grahamsmjöl.
2. Ta en burk med lock som kan rymma cirka 5-10dl vätska
3. Ta ½ dl grovt och ½dl vetemjöl och blanda ordentligt med 1dl vatten i burken
4. Låt stå i ett dygn i rumstemperatur med locket på
5. Häll av cirka hälften av massan och fyll på enligt #3
6. Fortsätt med detta i några dagar till (kanske 5 dagar), efter ett tag 
   kommer du att se ett lager av skum som bildas, då är du nästan hemma!

## Underhållsmatning

Om du inte tänker baka på ett tag på surdegen så kan man underhållsmata den.
1-2 gånger i veckan räcker. Mata då enligt #3 i startkapitlet. 
Se till att hälla ut den bildade alkoholen, den brukar ligga på toppen av 
surdegen.

## Uppmatning inför bak

Inför ett bak brukar jag "ladda" surdegen genom att mata den varje dag i 2-3
dagar, så att surdegen är riktigt pigg och kry.

## För-surdeg till bakning (preferment)

För att baka på surdegen och få ett så bra resultat som möjligt brukar jag
använda följande som jäsmedel till själva degen (beräknat för ett recept på
1000g mjöl):

| Vikt     | Ingrediens                        |
|----------|-----------------------------------|
| 50g      | Grovt mjöl, råg eller grahamsmjöl |
| 50g      | Vetemjöl, gärna vetemjöl special  |
| 100g     | Vatten                            |
| 60g      | Surdegsstarter                    |

Efter cirka 5h borde för-surdegen börjat bubbla och öka i volym en massa. Gör
då ett vattenprov - ta en liten klick och släpp ner i ett glas med vatten, om
det flyter så är den redo att bakas på. Annars väntar du någon timme till och
gör om provet tills degen är redo.

Denna för-surdeg kan man nu baka på!

## Tartine Country Bread

Ungefär efter receptet i boken [Tartine Bread](https://www.amazon.com/Tartine-Bread-Chad-Robertson-ebook/dp/B00F8H0FNW/). Receptet är dimensionerat för två limpor

### Steg 1 - Blanda degen till autolys

Blanda torrt med torrt och blött med blött först:

| Vikt   |   %   | Ingrediens  |
|--------|-------|-------------|
| 200g   |  20%  | Grovt mjöl  |
| 800g   |  80%  | Vetemjöl    |
| 700g   |  70%  | Vatten      |
| 260g   |  26&  | För-surdeg  |

Se till att allt mjöl är inblandat - jag brukar blanda för hand, men det går
säkert att använda en hushållsassistent också.
Precis när allt är blandat slutar du behandla degen och låter den stå
övertäckt med lock i 1h. Nu sker autolysfasen som är ett fint ord som betyder
att vattnet absorberas in i mjölet.

### Steg 2 - Blanda salt i degen efter autolys

Blanda sedan:

| Vikt  |   %   | Ingrediens  |
|-------|-------|-------------|
| 50g   |  5%   | Vatten      |
| 25g   |  2.5% | Bra salt    |

Se till att saltet och vattnet inkorporeras i degen.

Vänta ca 15 minuter innan du fortsätter med nästa steg.

### Steg 3 - Bilda gluten

Med cirka 15 minuters mellanrum tar du tag i degens kanter och viker degen in
mot mitten så att det blir ett paket.
Detta gör man för att utveckla gluten. Det finns gott om instruktioner på
[YouTube](https://www.youtube.com/results?search_query=folding+dough).

Upprepa 5 gånger, sedan går du direkt till nästa steg.

### Steg 4 - Bulkjäsning

Låt stå i kylskåp under lock i 8h

### Steg 5 - Formning av limpor

Detta är det steg som är svårast att lära sig så om det går dåligt i något
moment så behöver du inte bli ledsen, prova bara igen och justera.
Det krävs bara träning.

Stjälp ut degen på en bänk och dela den i två lika stora delar.
Forma degen försiktigt till runda bollar - här är det bra att använda sig av
en degskrapa i metall för att degen inte ska fastna så mycket.

Strö över minimalt med mjöl på toppen - så degen inte fastnar i handduken och 
låt vila i 30 minuter.

Vänd degen upp och ner så att det som förut var toppen ligger mot bänken,
sträck försiktigt ut degen och vik in den mot mitten tills den börjar få en
rund form.

Nu Vänder du den igen och med degskrapan under degen försöker du bygga upp så
mycket spänst du bara kan i toppenlagret.

Mjöla på toppen av dina limpor och mjöla dina jäskorgar och ställ in i
plastlådor med lock i kylskåpet för slutjäsning.

[YouTube](https://www.youtube.com/results?search_query=shaping+sourdough+bread)

### Steg 6 - Slutjäsning

Låt stå i cirka 8h i kylskåp - ta sedan fram degen i god tid innan gräddning
och låt den komma igång ännu mer i rumstemperatur. Gärna 2-3h.

### Steg 7 - Gräddning

Sätt ugnen på **250 grader** i god tid (minst en halvtimme i förväg)
Stoppa in en gjutjärnspanna med lock i ugnen och värm den i cirka 15 minuter

OBS! Var försiktig nu eftersom pannan kommer att vara svinvarm.

Ta ut pannan och ta av locket - sikta i lite mjöl på botten, så degen mot
förmodan inte fastnar.  Stjälp i degen i pannan. Skär ett mönster på toppen av
degen med ett rakblad om du vill. Raka streck går bra, försök skära med lutning
på bladet.

Låt grädda på **250 grader** med lock på i **35 minuter**
Efter 35 minuter sänker du temperaturen till **240 grader** och tar av locket och
gräddar för färg i **10 minuter**.

Ta ut brödet och låt det svalna på ett galler (ingen handduk över eller så) i
1h innan du smakar på det.

### Förvaring av surdegsbröd

Den skyddande skorpan som skapas av den här processen är just skyddande, så om
man inte tänker frysa in sitt bröd så kan man bara spara den med den skurna
sidan ner mot en skärbräda.

Man ska absolut inte stoppa in brödet i plastpåse - då blir det mjukt, soggigt
och skorpan förstörs.

#### Exempel på schema:

* Dag 1 & 2: mata upp surdegsstartern
* Dag 3 morgon: Gör "för-surdegen"
* Dag 3 kväll:  Blanda till degen
* Dag 4 morgon: Forma bröd
* Dag 4 kväll: Grädda bröd
